We testen of de door jou gebruikte resolvers de DNSSEC-handtekeningen van 
onze domeinnaam valideren. Resolvers worden normaal gesproken geleverd door 
je internetprovider. Als alternatief kun je resolvers van een andere DNS 
provider instellen. Je kan zelfs je eigen lokaal geïnstalleerde resolver 
gebruiken. Hoewel validatie plaatsvindt op de resolver, kan nog steeds door 
een aanvaller gerommeld worden met de communicatie tussen de resolver en 
jouw apparaat (ook wel 'last mile' genoemd). Het is daarom het meest veilig 
om zo dicht mogelijk op je apparaat te valideren (bijv. door een lokaal 
geïstalleerde resolver te gebruiken), of zorg ervoor dat het kanaal tussen 
je resolver en je apparaat beveiligd c.q. vertrouwd is.
