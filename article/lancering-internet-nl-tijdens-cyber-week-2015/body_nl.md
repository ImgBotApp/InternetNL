Het Internet is van ons allemaal en wordt dagelijks intensief gebruikt door
ondernemers, overheden en burgers. Voor heel veel gebruikers is het Internet
niet meer weg te denken. Toch is met name het technische deel van Internet
voor de meeste gebruikers volledig onzichtbaar en onbekend. Mede daardoor
worden moderne, veilige standaarden vaak laat of helemaal niet
geïmplementeerd. In dat kader is het Platform Internetstandaarden opgericht en
wordt de website Internet.nl gelanceerd.

## Internet.nl

Via Internet.nl kunnen internetgebruikers op eenvoudige en op geheel
geautomatiseerde wijze checken of hun internetverbinding, e-mail en website
voldoen aan moderne, veilige internetstandaarden. Als één of meerdere
standaarden niet up-to-date zijn, dan krijgt de bezoeker advies over wat
hij/zij kan verbeteren. In eerste instantie gaat het om de volgende zes
standaarden:

- IPv6: een uitgebreide, moderne reeks internetadressen
- DNSSEC: beveiliging van domeinnamen
- TLS: beveiligde verbindingen
- DKIM, SPF en DMARC: anti-phishing en anti-spoofing

De huidige website is de eerste publieksversie. Het platform streeft ernaar de
website blijvend te verbeteren en uit te breiden. Feedback is uiteraard
welkom.

## Platform Internetstandaarden

Het doel van het Platform Internetstandaarden is om het gebruik van moderne en
veilige internetstandaarden sneller te laten groeien zodat het Internet
betrouwbaarder wordt voor iedereen. In het Platform Internetstandaarden
participeren de volgende organisaties: Dutch Hosting Provider Association
(DHPA), ECP, Forum Standaardisatie, Internet Society internationaal, Internet
Society Nederland, Ministerie van Economische Zaken, Nationaal Cyber Security
Centrum (NCSC), NLnet, RIPE NCC, SIDN en SURFnet. De technische realisatie van
Internet.nl is in handen van NLnet Labs.
