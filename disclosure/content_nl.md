# Responsible disclosure

Het Platform Internetstandaarden vindt de veiligheid van de Internet.nl portal
heel belangrijk. Ondanks onze zorg voor de beveiliging kan het voorkomen dat
er toch een zwakke plek in zit of ergens is ontstaan.

Heb je een zwakke plek gevonden in de site internet.nl? Je kunt er
bijvoorbeeld per ongeluk tegenaan zijn gelopen bij het normale gebruik van
deze site. Misschien heb je zelfs je best gedaan om een zwakke plek te vinden.
Laat het ons in elk geval weten, zodat we zo snel mogelijk maatregelen kunnen
nemen.

Dit is overigens **geen** uitnodiging om onze site uitgebreid te scannen en te
testen om zwakke plekken te vinden. Dat doen we zelf wel.

We werken graag met je samen om de veiligheid van onze site nog beter te
kunnen beschermen. Wij nemen je melding altijd serieus en onderzoeken elk
vermoeden van een kwetsbaarheid.

## In ruil vragen wij je om:

- je bevindingen zo snel mogelijk te mailen naar
  [vraag@internet.nl](vraag@internet.nl).
- voldoende informatie te geven om het probleem te reproduceren, zodat we het
  zo snel mogelijk kunnen oplossen;  
  meestal is het IP-adres of de URL, met een omschrijving van de kwetsbaarheid
  voldoende, maar bij complexere kwetsbaarheden kan meer informatie nodig
  zijn
- geen tests uit te voeren die gebruikmaken van aanvallen op fysieke
  beveiliging, social engineering of applicaties van derden
- geen brute force of denial of service uit te voeren
- de kwetsbaarheid niet te misbruiken door bijvoorbeeld het veranderen of
  verwijderen van gegevens of het plaatsen van malware
- het probleem ook niet met anderen te delen totdat we het hebben opgelost
- geen gegevens van onze systemen te kopiëren, anders dan absoluut
  noodzakelijk om het lek aan te tonen
- contactgegevens (e-mailadres en telefoonnummer) achter te laten zodat we
  contact met je kunnen opnemen om samen te werken aan een veilig resultaat

## Wij beloven:

- binnen drie werkdagen te reageren op je melding met de beoordeling van de
  melding en een verwachte datum voor een oplossing
- je melding vertrouwelijk te behandelen: we delen je persoonlijke gegevens
  niet zonder je toestemming; uitzondering hierop zijn politie en justitie, in
  geval van aangifte of als gegevens worden opgeëist
- je op de hoogte te houden van de voortgang bij het oplossen van het probleem
- in berichtgeving omtrent het gemelde probleem je naam te vermelden als
  ontdekker, als je dat wenst
- dat een toevallige ontdekking van een kwetsbaarheid niet tot aangifte tegen
  je zal leiden, zolang je je aan de spelregels houdt en je in de geest van
  responsible disclosure gedraagt
- als dank voor je hulp geven we je een mooi t-shirt voor elke melding van een
  ons nog onbekend beveiligingsprobleem; dat is misschien geen grote beloning,
  maar we willen het actief scannen naar kwetsbaarheden niet aanmoedigen
