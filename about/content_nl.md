
# Over Internet.nl

## 1. Wat is internet.nl?
De website Internet.nl is een initiatief van het Platform Internetstandaarden, een samenwerkingsverband van een aantal partijen uit de internetgemeenschap en de Nederlandse overheid. Op deze website kun je eenvoudig checken of je internet up-to-date is. Gebruiken jouw internetverbinding, e-mail en website moderne, veilige internetstandaarden? En als dat niet zo is, wat kun je daar aan doen?
## 2. Wat zijn internetstandaarden?
Om wereldwijd gegevens tussen verschillende computers te kunnen uitwisselen, zijn internationale afspraken nodig over de manier waarop de computers met elkaar praten — de digitale "stekkers en stopcontacten" waarmee alles met elkaar verbonden is. Deze afspraken noemen we internetstandaarden of -protocollen. Een voorbeeld is SMTP, een bekend protocol voor het versturen van e-mail. Dit technische deel van internet is voor de meeste gebruikers onzichtbaar en onbekend. Het gevolg is dat moderne, veilige standaarden vaak laat of helemaal niet geïmplementeerd worden. 
## 3. Waarom is het belangrijk om up-to-date te zijn?
De oorspronkelijke internetstandaarden stammen uit de jaren '70 en '80, toen het aantal internetgebruikers nog klein was. Inmiddels zijn dat er wereldwijd ruim drie miljard! Ook lopen steeds meer privacygevoelige en kostbare transacties via internet. De oude standaarden kunnen deze schaalvergroting niet aan en voldoen niet aan de moderne veiligheidseisen. Zo weten we inmiddels dat je met het protocol SMTP heel eenvoudig het afzenderadres kunt vervalsen. We moeten dus nieuwe, slimmere standaarden gaan gebruiken. Het goede nieuws is dat deze moderne standaarden beschikbaar zijn.
## 4. Loopt Nederland voorop met de nieuwe standaarden?
Helaas is dat niet zo. Ook in een modern land als Nederland gebruiken we nog te veel verouderde standaarden die tekortschieten in betrouwbaarheid. Dit is een risico voor de individuele internetgebruiker, maar ook voor de "BV Nederland". Help mee het internet te verbeteren en zorg dat je up-to-date bent door gebruik te maken van moderne internetstandaarden.   
## 5. Wie is verantwoordelijk voor de nieuwe internetstandaarden?
Onze access-, hosting- en mailproviders moeten ervoor zorgen dat de nieuwe internetstandaarden op de juiste manier ingesteld staan. Hoe meer signalen de providers hierover krijgen, hoe beter. Daarom is het belangrijk dat je op deze website je internetverbinding, e-mail en website test. Laten de testresultaten tekortkomingen zien? Geef dat dan door aan je provider(s). Maak je gebruik van een eigen web- of mailserver dan moet je zelf aan de slag.
## 6. Waarom gaan jullie niet rechtstreeks in gesprek met de hosting- en mailproviders?
Dat doen we ook. Tegelijkertijd helpt het enorm als internetgebruikers dit signaal zelf ook afgeven bij hun provider(s). Je zou het niet verwachten van een modern land als Nederland, maar we gebruiken nog veel verouderde standaarden waarvan de betrouwbaarheid te wensen overlaat. Help daarom mee het internet in Nederland te verbeteren.
#### 7. Wie zit achter Platform Internetstandaarden?
De website Internet.nl is een initiatief van het Platform Internetstandaarden. Het doel van het platform is het gebruik van moderne internetstandaarden te stimuleren en daarmee het internet betrouwbaarder te maken voor iedereen. In het Platform Internetstandaarden zijn de volgende organisaties vertegenwoordigd:

* Dutch Hosting Provider Association (DHPA)* ECP* Forum Standaardisatie* Internet Society internationaal* Internet Society Nederland* Ministerie van Economische Zaken* Nationaal Cyber Security Centrum (NCSC)* NLnet* NLnet Labs* RIPE NCC* SIDN* SURFnet
De technische realisatie van Internet.nl is in handen van NLnet Labs.

 

