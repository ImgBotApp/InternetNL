Dat we al in een vroeg stadium het Internet in al zijn facetten hebben omarmd,
is iets waar we vandaag de dag volop de vruchten van plukken. Het heeft geleid
tot veel kennis en expertise, die tot ver over de landsgrenzen wordt erkend en
gewaardeerd. 

Ons nationale onderzoeksnetwerk SURFnet staat internationaal hoog
aangeschreven. De Amsterdam Internet Exchange (AMS-IX) behoort tot de grootste
en beste ter wereld. En het is niet zomaar dat organisaties zoals RIPE in
Nederland zijn gevestigd of dat ons nationale top-level domein (TLD) .nl een
van de meest gevestigde en betrouwbare TLD&#39;s ter wereld is.

Nederland heeft het dus goed gedaan. Op de
&#39;[Internet Hall of Fame](http://www.internethalloffame.org/inductees/all)&#39;
prijken klinkende, Nederlandse namen. Maar minstens zo belangrijk: na
Rotterdam en Schiphol resulteerde dit in nog een
[derde &quot;mainport&quot;](http://dinl.nl/Digital_Infrastructure_-_Driver_for_the_Online_Ecosystem__2014__v_1_1.pdf)
van groot economisch belang: de digitale mainport. Naar schatting staat deze
digitale mainport garant voor zo&#39;n 140.000 banen.

## Actie

Maar er loert een gevaar: de &quot;wet op de remmende voorsprong&quot;. Neem
het verouderde, inmiddels te krappe adresseringsschema op Internet. In de ons
omringende landen gaat de adoptie van de opvolger daarvan (IPv6) veel
voortvarender dan bij ons. Bij onze zuiderburen maakt inmiddels een op elke
drie internetters gebruik van IPv6.
[Nederland](https://www.google.com/intl/en/ipv6/statistics.html#tab=per-country-ipv6-adoption)
steekt daarbij schril af met onze schamele 2,17% (stand per maart 2015). Dat
is reden tot zorg en alle aanleiding voor actie.

Als early adopter heeft Nederland zich een geweldige &quot;digitale
positie&quot; verworven, met alle economische en sociale voordelen van dien.
Het behoeft geen betoog dat stilstand op dit gebied achteruitgang betekent.
Want nieuwe uitdagingen op het gebied van digitale veiligheid, betrouwbaarheid
en schaalbaarheid dienen zich aan en vragen om een oplossing.

De internationale
[gemeenschap](http://www.arkko.com/tools/allstats/thenetherlands.html) komt
ook met die oplossingen, in de vorm van nieuwe protocollen en
internetstandaarden. Maar draagvlak creÃ«ren voor de adoptie daarvan vormt
dikwijls weer een uitdaging op zich.

SIDN onderkent dat als geen ander en zet zich in voor een betrouwbaar, modern
Internet. De afgelopen jaren hebben we ons sterk gemaakt voor de adoptie van
DNSSEC, een beveiligingsstandaard voor het domeinnaamsysteem. En met succes:
Inmiddels is meer dan 40% van alle .nl-domeinnamen met DNSSEC ondertekend.
Nederland staat daarmee weer stevig op de kaart.

Dat is waarom SIDN het Platform Internetstandaarden een warm hart toedraagt en
van harte ondersteunt. Wij zijn verheugd dat de andere initiatiefnemers onze
visie delen en trekken graag samen met hen op in ons streven naar een
veiliger, betrouwbaarder en toekomstgerichter Internet.
