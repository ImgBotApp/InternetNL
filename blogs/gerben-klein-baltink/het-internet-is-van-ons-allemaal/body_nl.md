Het Platform Internetstandaarden biedt via deze website Internet.nl zowel
achtergrondinformatie als hulpmiddelen. Doel van dit initiatief is ervoor te
zorgen dat het Internet voor iedere Nederlander &mdash; maar eigenlijk voor
iedere wereldburger &mdash; open, veilig en betrouwbaar blijft. En daar hoort
ook een stukje eigen verantwoordelijk bij: internetgebruikers moeten zorgen
dat hun software zodanig op orde is dat zij veilig het netwerk op gaan. Dat is
echter best een lastige opgave: het gaat vaak om technische materie die voor
eindgebruikers moeilijk te begrijpen is: onleesbare foutmeldingen, wisselende
versies van software zoals browsers en besturingssystemen, complexe
standaarden en uiteenlopende adviezen over gebruik van wachtwoorden en
beveiliging, om er maar eens een paar te noemen.

Daarom zorgt het Platform ervoor dat via deze portal een aantal
internetstandaarden kan worden gecheckt. Het gaat dan om:

- IPv6 &mdash; om te zorgen voor ruimte voor groei en gegarandeerde
  verbindingen
- DNSSEC &mdash; voor verhoogde veiligheid van internetgebruik over de hele
  breedte
- TLS &mdash; voor het veilig verbinden met de juiste website
- DKIM, SPF en DMARC &mdash; voor verhoogde veiligheid van e-mail

Elders op deze website worden deze standaarden heel duidelijk uitgelegd, samen
met het belang en de voordelen ervan.

## De gewenste stand van zaken

Er zijn nog legio andere relevante standaarden, maar het Platform heeft er
bewust voor gekozen om bovenstaande zes de komende tijd extra aandacht te
geven. De standaarden zijn ook niet nieuw, maar geven de gewenste stand van
zaken aan voor een open, veilige en betrouwbare internet-infrastructuur. We
zijn ons ervan bewust dat een individuele gebruiker dit vaak niet zomaar zelf
kan regelen; voor veel zaken zijn bijvoorbeeld hulp van de provider of
aanpassingen door software-leveranciers vereist. De hulpmiddelen op deze site
laten u echter wel zien of het netwerk waar u gebruik van maakt bijvoorbeeld
geschikt is voor IPv6. Bovendien biedt het advies over datgene wat u kunt doen
als blijkt dat dat nog niet het geval is. En zo doen we dat voor alle
bovenstaande standaarden.

Ik raad u dan ook aan de informatie op deze website eens op uw gemak door te
nemen en de diverse tests uit te proberen. Zo zorgen we er gezamenlijk voor
dat ons Internet voor iedereen open, veilig en betrouwbaar blijft, en dat is
uiteindelijk in ons aller belang!
